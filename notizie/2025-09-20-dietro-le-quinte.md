---
title: Dietro le quinte di Viva l’Italia: costruzione della Resistenza italiana nel gioco
date: 20 Settembre 2025
author: Il Team di Sviluppo
---

L'autore del progetto del gioco gioca a giochi di guerra dal 2000, dall'età di 5 anni, a partire da Medal of Honor Underground, ma soprattutto il primo Call of Duty prestato da suo *cuggino*. 
Fra decine di titoli giocati e qualche migliaio di ore di gioco, più che altro online, con ambientazioni che vanno dal Vietnam all Normandia, unito alla lettura del libro *Il monte Rosa è sceso a Milano*, si è accorto come la Resistenza in generale è un contesto di gioco sotto rappresentato. Non solo per ragioni politiche. La Resistenza francese ha avuto più copertura di quella italiana, ma lì, si sa, sono *più patriottici*. 

**Un progetto nato per ricordare, non solo per giocare**

*Viva l’Italia* nasce con l'obiettivo di raccontare parte della Resistenza italiana piemontese attraverso un videogioco che rispetti la memoria storica, sapendo coinvolgere il giocatore in un’esperienza tattica e immersiva. Il documento di design del gioco contiene la parola d’ordine **verosimiglianza**: questo perché nella guerriglia vige la regola faticosa, non adatta ai frettolosi, del 10. Ad esempio 10 ore di marcia per 10 minuti di azione. Riprodurre interamente questa meccanica significa creare un simulatore di marce. Non proprio divertente. 


## Dalle fonti storiche al gameplay

La fase di ricerca ha coinvolto varie fonti: il già citato *Il monte Rosa è sceso a Milano*, pagine dell'ANPI, documenti d’epoca, pagine wikipedia, forum di settore, per acquisire dettagli autentici: nomi di luoghi, tipologie di armamenti, oggetti di uso quotidiano. La prima missione, *Le Armi Negate*, prende spunto dalla vicenda di Vincenzo Moscatelli del libro (guarda su) che ha scritto con Pietro Secchia. 

Per le fonti usate e una questione aritmetica, il gioco si concentra sulla brigata Garibaldi, i partigiani comunisti. Si troveranno anche riferiemnti di altri gruppi partigiani, come ad esempio quelli riconosciuti e supportati dagli Alleati: la divisione Valtoce dei fratelli Di Dio. 

Trasformare la storia in meccaniche giocabili è stata la sfida tecnica ed etica principale. 
Il gioco ha un sistema stealth che valorizza postura, distanza e rumore: il giocatore deve pianificare e osservare, proprio come avrebbe fatto un partigiano che poteva perdere la vita da un momento all'altro. Anche la scarsità di munizioni e la gestione del cibo sono parte integrante del design, perché i due principali nemici dei partigiani come arma non usavano solo le pistole più o meno automatiche, ma la fame.

Oltre le sfide tecniche si sono presentate anche quelle narrative.
Come tradurre il dubbio di prendere le armi quando gli Alleati avrebbero comunque risalito l'Italia?
Come trasmettere che davanti lo schermo hai una persona, magari un tuo nonno, che non può permettersi di sbagliare perché a fine azione vuole tornare dai suoi affetti?
Come comunicare il coraggio della scelta di diventare partigiano nonostante le conseguenze e il fatto che comunque qualcuno stava liberando l'Italia dal basso?


Le mappe si basano su cartografie storiche e fotografie d’epoca, detenute da varie associazioni. La topografia reale, pressoché inalterata ad oggi, dà profondita artistica ma anche tattica: sentieri di montagna, piccole borgate, boschi fitti. 

Bilanciare rigore storico e giocabilità è stato un atto di equilibrio. Alcuni eventi e strutture narrative sono ispirati a fatti reali; altri sono stati adattati o condensati per ragioni di ritmo, prestazioni e chiarezza ludica. Ad esempio, nelle missioni non ci si può portare dietro un intero Distaccamento (30-60 partigiani) ma appunto una Squadra, ma non di 10-20 partigiani, ma meno. 


## Un omaggio ai partigiani, dentro e fuori dal gioco

Il gioco vuole ricordare prima di tutto le persone, poi gli eventi. Per questo ogni schermata di morte può mostrare una citazione reale di un partigiano o sulla Resistenza. All’interno dei Rifugi i giocatori troveranno lettere, canzoni partigiane rivisitate.

Il gioco è pensato anche come strumento educativo leggero, un po' come Kerbal Space Program: invoglia a leggere, cercare fonti e approfondire. Chi scopre la Resistenza attraverso il gioco può poi avvicinarsi alle fonti reali con maggiore interesse, oltre al capire con acquisita sensibilità il nome di certe vie dei posti dove viviamo.

Raccontare la Resistenza con tatto senza rinunciare al linguaggio videoludico è una sfida. *Viva l’Italia* non pretende di essere un documentario ma un ponte: un modo per far incontrare memoria e interattività. Ogni missione, ogni scelta, ogni fallimento è pensato per ricordare che la libertà si conquista con solidarietà, coraggio e ingegno. Ed ha un prezzo.

Se il gioco fa scendere la lacrimuccia, informa o spinge a chiedere di più sulla storia reale, allora ha raggiunto l’obiettivo.
